# 數卷殘編言論集 1

Original text

劉仲敬文稿站

下載地址：
https://drive.google.com/file/d/0B6VtpLwvLom7RHhjamJhSjMwZDg/view

### 黑奴怨曰林肯殺我
一、
梁任公新大陸游記載黑人有怨林肯者，蓋種植園破產絕彼生計，待養老奴尤慘，較庄園之壯有所用老有所養，覺昔是而今非也。此即吾國樂道之「民主不能當飯吃」也。伊教馬立克學派據聖門弟子口傳，釋奴為積功德而釋老奴不與焉。蓋以壯用其力老棄其身為不祥也。吾國新左愛穆民惡美帝，苟知是典必更有詞。

二、
然聖賢良言不入貪詐之心，阿拉伯奴販掠東非不下白販掠西非，桑給巴爾即阿奴販所建之國，穆民無林肯以民主害老奴，老者是否得養吾寡陋有所不知，而少奴源源而來則為史實。直至英帝以侵犯主權除之於東非，美帝以幹涉內政斷之於沙特，時已1956矣。阿拉伯黑人非無俊傑，名騎俠安泰來即黑奴子，未聞其裔敢改信外教示威利亞得如馬爾科姆愛克斯者。

三、
吾國三十年前大廠甚類庄園，京師一小支書力足以一紙置勞工於獄強奸勞工而自為公訴人坐受害者以叛國之罪。今之刻薄勞民求財者安能夢見。以是觀之，黃韓諸君大類洛克之「懼狐狸之橫而欲投身獅吻」者。尤不堪者，吾國外交官好言「聽其言觀其行」，移此良言於是，吾見放言高險無過諸君者，而共近時勞民之難尚不如君鄙棄之論敵。後漢書言「君子入人於險必以身殉之」，諸君皆學人而於儒道欠商量矣。

### 以中國臨之直如摧枯拉朽？
吾國文人好談兵而實不知兵，趙將軍身先士卒馬參謀指揮若定而皆以身殉不避，此貴族任俠之風未盡替也。後世則流氓矣。張若麟責洪承疇戰而己先逃，光時亨諫思宗死社稷而己獨降。張佩綸怒恭王之怯敵，己則臨戰棄軍走泥中。何如璋促李相之速戰，則曰日本矗爾小島不自量力而敢抗衡上國，以中國臨之直如催枯拉朽。此皆危言奪名而不憫社稷者，臨事唯知自衛其皮耳，較切腹卸責之日本武士更下數等。今環球日報之台人驚弓之鳥論非此輩之流亞乎？甚已哉粉面何郎畫眉張敞之以國運為孤注也。

### 速則可速成則不成
好捷徑求速成為吾民族傳統，商君說秦王王道不入霸道乃入，蓋王道無近功，名法可速成，雖二世而亡亦所不顧。王若生今之世，必加入爆破作文班且控余傑毀謗不可。鍾叔河作「走向世界叢書」序，載俄自由派維特伯爵之言：「華民行憲當在1950後。」鍾君怒斥彼帝國主義欲緩我進步之黑心，況吾共和已成，落伍之立憲何足道？宣統之立憲，嚴又陵必曰吾國民品之卑民德之下。孫文奮然曰：「迄河之清人壽幾何，君為理論家吾為實行家。」其好富強速成術固不下秦王也，無怪乎甚受毛黨贊許。同時李木齋訪增田涉，問曰：「速成可望乎？」答曰：「速則可速成則不成。」而今又1950後五十余年矣，吾國之欲速成者，尚遠在烏龜後。而吾速成之心較先人尤烈，奈何奈何？

### 百年養之不足，一朝去之有余
斯托雷平造富農甚易，葉利欽亦造之，十年不成，蓋農民傳統已毀，不復以擁有土地為自豪也。青年心向城市，棄農村為養老院。農為民族生育主力，非如城市依靠移民，農荒則俄民族將絕矣。吾農於鄧太宗朝尚愛地，今則走俄路傾注入城，其廉價為吾增長之秘訣。俄之原料盡則俄亡，吾之民工盡則吾亡，二者皆在一代之內矣。或有虔信土教之愚民可延民族一脈。此其無神論之果報乎？

### 生態消毒學之余傑版
吾國文宣以消毒為宗，務求無菌花園而後已。自醫家言之此道甚危，必自弱抗病力而後已。昔西皮阿破迦太基，馳書元老院曰：盡滅敵則民德必衰共和可危。元老院固不許。是夜迦城火光燭天，西皮阿嘆曰：後人必見吾羅馬亦如此夜。後卒如其言。今吾必欲以生態學原理存愛滋則不仁，而稍留流感瀉肚以鍛練白細胞則頗有益。而余傑輩，讀書種子也，秀才造反三年不成，必不如吾國流氓無產者帝王流毒天下可知矣，吾何禁為？留之以長吾黨接班人之思想抵抗力，不亦美乎？

### 成熟人不談政治之希臘阿拉伯版
論壇以成熟人不問政治為不證自明之理。而自亞理斯多德之見，成人本業即為政治，此為民德之源，離此者非神即獸。希臘語白痴非指弱智，而謂不談政治者。吾之成熟人殆成熟為白痴也。吉本史記曰先知長雄辯術，即阿拉伯政治自由之鐵證，後穆阿威葉廢共和古制而傳子，效波斯拜占廷獨裁，阿人雄辯術乃廢，君王懸命於蠻族衛隊之手，文人唯知頌醇酒美人矣。此即阿人之成熟，是耶非耶？阿之宏業大綱與羅馬同，自由生之，共和興之，專制覆之。成熟殆墳墓之准備乎？

### 懷戀子宮崇拜獨夫
智彗出於痛苦，自由出於責任，二者皆非逃避主義者所樂道。人於艱辛疲弊之際，常寄望於全能國家之巨臂，而不悟趙孟能貴者趙孟必能賤之，贈吾糖果之手亦將享我以鐵鞭。安息所必為鴉片，天堂國必為奴營，此皆事理所必至，無可逃也。子宮之安逸不可復歸，吾之所以逃責者，唯信仰新左之高級精密自欺術，自卸公民之責，單相思獨夫之出而代我負全責也。吾之高唱「切！切！」者，即自我催眠術不可少之鼓點也。

### 有背景與收盧布
論壇曰談國事必有背景，累我順民，此即梁實秋「拿盧布」之當代版。唯毛黨用俄款乃史實，梁非誣人者。而今之背景未知何據。余素好財，有欲盧布背景於我者不可不急投彼之盧布入吾垃圾箱，余有厚望焉。太上老君阿彌陀佛！

### 論宏揚法治教育卡欽斯基總統之迫切性
余法盲也，讀論壇新奉之網上大法，方悟知識之必為力量也。卡總統，吾國貴友也，慘遭惡搞為外星侵略者而無如之何，此非不懂法之報哉？吾甚願如好兵帥克之請纓，公費赴波蘭教育卡總統，揚我先進法制之威。卡君必德吾國，發傾國兵助我平台。噫！吾其為民族英雄乎？

### 人類永在沙漠中
置部落於沙漠，彼將安為？其道不外二者：或選一智者眾皆從之，或人隨己意散之八方。於部落言，後者實利，苟沙中有水，必有萬分之一部民得水延吾種。於余個人，則甚知己之無能，必隨領袖殺異己。領袖明，余免費午餐到口矣；領袖昏，亦無反動者收余未得之利，不亦美乎？余固知人類知識之於未來難測，永如水源之於沙漠，如余之免費午餐教信徒百萬不如特立獨行者一二。此中要者，在自由不自由而非民主不民主。民主若不衛自由，殆如正直病人殺貪腐醫生而自速死。自由之為物幾全為少數選鋒而設，無選鋒者軍必敗，造永動機發明家坐牢揭弊者皆吾族選鋒也，楊振寧或余等大小食祿者無非吃糧人爾。重吃糧輕選鋒甚不祥也。

### 吾族之所謂敢死者
日武士喪師沖繩，迫平民俱死，列國皆罵，吾國亦和。余意他國事難知，以吾國言之，武士道已近忠厚，吾軍人之長為殺平民而後己降，真史之義和拳師兄多如此。平人之覺悟亦真有高不可攀者，魏斐德清史曰明守備馬氏北伐清被圍，諸妻妾皆死而彼後降，而後升官南滅明亦被圍，諸妻妾（此間無數年而彼未忘五倫中自有樂地也）復死之。李漁感極而為劇褒之。鄧太宗謂教育失敗，余乃謂教育真吾國唯一成功者，惜弄錯對象耳。今美日若曰不惜一戰余甚信之，而吾國言敢死者，非大刀砍向洋奴頭之日余始能假裝信之，蓋臨死不敢信大師兄真能打鬼子也。

### 平情之汪兆銘論
一、
林君思雲之汪論史料甚密，撼之甚難，然史評亦有誇大者。如以改組派為反對黨尚無大誤，然反蔣主力皆地方派系，改組派花瓶耳，馮閻輩安能較蔣更能促民主。況民黨素無耐心做地方自治墊底工作，迷信武力至引俄入室自種毛根，禍由己召安得逃責？汪在亦力壞新聞自由，林君竟全不提及。蔣受抗戰益始得為領袖，精辟論也。而汪之命運亦由性格，彼好驚人誇大之論而堅韌持久力，易灰心失志。此類人易於世務失敗於文菀揚名，汪亦真文菀傳中人，舊詩擎天一柱也。錢氏之掃葉吞花不勝情巨公難得此才清微嫌東野多寒相似覺南風有死聲真的評也。余每愛其落花三章，誦至「待時節變了秋始無聲」則心濤如怒，非數十過不能已。汪詩無出版可能，有存之者其願公諸同好乎？余甚德之。

### 二、
文人之性格，以敏感性高幻想多沖動快為優，為政以遲鈍穩健為優，兩者正相反對，勢難得兼。汪詩較袁之填匡格，蔣之呼口號，毛之唱蓮花落真雲泥也。而文能窮人，欲以文入政者可不慎哉。

### 有西班牙特色的民主，有香港特色的民主
佛朗哥元帥曰：「歐美一人一票民主制落伍，易為黨棍所愚，不若吾制美。」彼之先進者正今港人爭執之「功能團體選舉制」。其妙有二：一曰去多數市民之選舉權，集中少數各界頭面人物選舉，操控易，不出陳水扁式意外。二曰以質勝量均衡參與，資本家千人與勞工百萬票數相等。此猶清廷之滿漢平——四百萬滿人與四萬萬漢人中分官位也。佛元帥一生與勞工斗，出此妙策不足怪，而毛黨新左必欲和之，其妙真有不可醬油者。勞工之前線長毛瘋狂反對，小資自由派公民民主黨理性反對，獨官商之自由黨贊許，理固宜爾。唯民建聯人格分裂：依其左派出身，應衛勞工斗官商，則必壞北廷統戰；依其保皇政策，應策應北廷，則必失草根選票。冰炭難全，做人之苦已極，馬力之早卒不失為解脫也。而民建聯之苦命殆將如其主席矣。

### 李斯未信秦難說，崔浩曾於魏有功
獨夫多慚德，其臣民之命不系於忠順與否而系於敵之強弱，敵強則君仁敵弱則君暴。故南明亡則劉澤清不得其死洪承疇貧病以終，三藩反則明史修博學鴻詞科開。世宗得國不正而赦曾靜，高宗垂拱安眠則興大獄。本朝龍興，斗地主必撫富農，地主滅而富農抄矣，地富皆亡則貧農以腹誹為壞分子矣；斗右派幹部揚眉，士人瀲聲則彼充走資矣，走資亡則紅衛受再教育矣。今必欲割肉飼港澳以招台，厚藍黨以脅綠，其理一也。故綠黨之寧坐山頭望廷尉不在廷尉望山頭，實關涉全民非僅一島。台苟降則港寵必衰，必若董君建華之紅顏未老恩先斷斜倚政協坐到明矣。

### 荷蘭順差興邦波蘭順差喪邦
十七世紀以降，外貿順差最大者無出波蘭荷蘭外。荷之輸出大抵皆當時高技術，造船航海泥炭儀器——彼時全球望遠顯微鏡多荷產，列文虎克用鏡斯賓若莎磨鏡非偶然也。業多民勤，號曰挖泥掃街能富唯荷蘭。外貿生利用於興業國內，富而更富。波之出口皆木料食鹽礦產小麥，順差大即為勞民剝奪更甚天產開發將盡之明證，殆如華之血汗工廠俄之天然氣。波王公以政權之力充外商代理，得財則子弟出洋聯姻海外，習法語嬉巴黎，化為國外消費。波王萊琴斯基即寧棄王冠不去法蘭西樂土。奢糜耗財如中毒癮，必轉嫁於國內。故於全歐解放農奴之際，波獨逆行「二期農奴化」。精英棄船草民待斃，盟邦束手惡鄰磨刀，波之亡形備矣。孟德斯鳩嘆曰：波若能絕外貿，或可稍延余命。而波王公已不能自拔注射器矣。孟氏旋卒而三雄分波蘭盡。

### 台憲政之白壁微瑕
全能國家之憲法廣告耳。港系威尼斯式寡頭政體亦不論。唯台憲可圈可點，足為華人之榮耀。然民國85修正案雖有大功於民主，亦留一隱患。蓋彼於群眾直選之元首信任過甚，拔之三權之上而不在其中，反以無權之行政院獨當全責。夫立憲之道，善用民主而非崇拜民主，深知民主之天然弱點莫過於直選領袖最易經凱撒主義群眾路線直通獨裁，希臘羅馬之憲政皆亡於此。故近代民主之能久者，皆以半貴族之代議士純貴族之大法官扶持之節制之。群眾一腔熱血之純結未可盡持也。

### 身體衣服領袖
領袖多為骯臟難洗之處，非獨布料使然，位置性質亦有以致之。巧匠造活動式領袖，然衛生終在勤沐浴，不當獨責布商裁縫之無良也。有以「特殊材料制成」之永不腐蝕領袖欺懶人而致彼癌者，沉舟側伴千帆待舉，前車已覆來者方多，君其鑒之。

### 反向權力崇拜綜合症
專制君與革命家實為精神上之孿生子，皆以權力為魔術師，有改造社會合吾想象之神力。此即默認國家居社會之上，憲法為政策一部分。無限政府全能國家之宣言書也。三歲看老，信然。

### 台主權之二說
國際法本為不成文法，其初即十六七世紀以降之貴族外交官俱樂部，故先主「正統承認論」，意在排革命得國之兩拿破侖之屬，毛黨必欲用之，頗嫌滑稽，然亦不可謂無據。二戰後新國林立，此說漸衰，而以「事實管制說」為護符，蓋謂能實際統治一定領土足夠時限即有主權。足夠之久暫亦無定說，然人皆知聯大成員壽過六十者僅三分之一耳。

### 幼稚園政治先進性政治/積極公民消積公民
政事以常識為肉體保守為靈魂，不貴創新，亦無多創新余地，邏輯上可行之政體十七八皆生於亞力斯多德之前。而吾文人政客皆好發明，余每讀余元洲曾蔭權，不免下機長嘆，一則惜諸公之錯投文科未能有大造於諾貝爾獎，二則悲生民之不幸，必難逃小白鼠之命運矣。諸公之道，皆欲修雅典白痴之黑豆白豆一人一票普選/陪審制，實則此制愚拙幼稚便於草根正其最大優點，修正後之復雜政制主功能必為草根難掌握而自陷消極，於是先進/積極公民得獨享公權。自亞氏政治學言之，皆增寡頭因素之措施。實則寡頭優點多民主危險大，烏得盡諱？然君子當以鹿為鹿以馬為馬，不可造「123特色民主」之騾子名詞壞學風。夫子曰：必以正名乎！名不正則言不順。

### 司法獨立之封建淵源
封建法出多門，教團行會城市海商皆自為法廷。法官多屬購買，不奉上命。法例多出成習，可發現不可制定。此數者皆司法獨立之保障，雄主霸才恨之刺骨者，最不便於強幹弱枝，亦最能養自由立憲嬰兒。以吾國政論，買官必貪賄，實則此為行政等級向上分肥所致。上訴人既有選擇多元法院之權，法官又為買者私產，必有揚清譽吸引上訴人之動機，而壟斷任命之法官方唯知媚上不愛名。故革命前法之高法累拒王命，直聲遠播；而今之憲委會屍位坐食，唯瞻總統馬首，全無制衡可言。真能制衡者，唯在封建習慣法未廢之英語諸國。霸君所愛之羅馬法隨大法官培根國王查理敗亡，自由之旗幟隨大狀師科克之習慣法同奏凱歌，此人類立憲史最急關口也。三權論之父孟德斯鳩即買法官者，以己經驗發言，非書生空論理想也。

### 居院長之司法獨立
民黨刺狗肉將軍，其家求直於司法院，院長居正凜然曰：中華民國民權為國民享之，帝國主義走狗烏得享！後居氏得罪蔣氏而囚，唯刺刺求饒，無求直之想矣。今則朱相當國法吏奉命不受國企勞工訴，江世宗弄權法吏不受李家功教民訴，山東陳案起法吏復不受計生案，皆此類也。較宣統汪兆銘行刺民初宋教仁遇刺法院之廓然大公，真天壤也。而吾民罵宣統北洋最厲，欺彼無政治後人也。此凌善畏惡國民亦真無享立憲之民德無疑也。

### 時令未到，秦德正如水
秦政之特長在動員能力超強，能速致富強，然國之利即民之損。商君曰：「民智則輕上，富則難使，民弱則國強。」吾民富如印度兵強於日本，稅收軍費增長三倍於經濟而未解渴，如誇父逐日河渭皆竭尚欲北尋大澤，固非秦莫能為。台人當強敵而削餉十二年，稍效吾則立院高根鞋殆將塞滿三貨車矣，真有博德溫左右為難張伯侖走投無路之慨。民主之不宜外交戰事，非虛言也。然此優勢源於平時如戰時，久戰而尚欲復加，必撅雄主。誇夫而欲為長保現狀之韌斗，己必先斃，非善策也。今速戰可保兩敗，久持吾將為鄧林，尚安用兵為？

秦政之長在汲取能力超強，可速致富強，然國利即民損。商君曰「民智則輕上富則難使，民弱則國強。」吾民富如印度兵強於日本，稅餉之增三倍於國富十年矣。苟於台則立院飛鞋將滿三貨車矣，真有鮑德溫左右為難張伯侖走投無路之慨。然秦政平時已如戰時，久戰而欲復加則必撅雄主。殆如誇父之河渭皆竭大澤安在，速戰可保兩敗，久持吾先為鄧林矣。維持現狀非為秦利也！

### 貴族決斗法家，普通法決斗羅馬法
杜普雷曰：「中世紀殆法家與貴族之決斗場。」法家皆文士，非獨立勢立，彼實為王權利用以削藩者。彼所引之羅馬法即查士丁尼法典，以一君專制為當然，此封建王公之「固所願也不敢請也」。此聯盟之最大障礙，於政為貴族之力限君權，於法則為普通法之守舊習，以法出自然，君主可發現不可制定。此項斗爭，革新派征服大陸，保守黨得志英倫。大憲章者貴族之後衛戰勝利，大法官培根入獄者羅馬法先鋒陣亡。彼哀懇詹姆斯王之「攻師相者必毀王杖」應於太子查理。王室星法院廢後無敢言廢普通法者。絕對主義——吾史之所謂進步者未能滅盡立憲種子，保守反動者為之也。

### 雷海宗王學泰任不寐
任氏「災變論」可於百度余傑吧求得，此書有勒朋式問題意識，可為流氓無產者學開一新面。雷書乃斯賓格勒歷史型態學華版，特重封建，輕於帝國。王書乃宋元後江湖幫會史，宋前資料不足跡近拼湊。三書對讀甚佳。

### 獨夫削貴族，草民稱快？
公司辭長老員工，或解之曰：彼非貪小，長老者積功保守，礙新人新政大。余曰貪小無謂，此商君霸術公司版可危也。長老於獨立工團猶貴族於立憲限君，皆天然領袖。去之為獨夫便，草民所得唯人血饅頭之快，養成國民互陷之德，此吾立憲工運皆必敗一因也。且保守者大羹玄酒，養人而人未之重，革新鹽梅調料，功少榮多。故保守弱國革新覆國，安可偏廢？嚴又陵曰「公司如一民主」，彼政術殆同羅馬末造奴使元老之元首制矣。夫子之道，無罪誅長老，草民當遠避，安可稱快？

### 無限責任必為無限權力
吾醫以無同意書坐待人亡，眾欲伐之，余意官吏國醫皆民屬員，此立憲之常經古今之至道也。逆主妄為罪在不赦，忠諫不入主難逃責。責醫無為必授彼越主自為之權，後之法吏何以責私割子宮保育院綁架路人精神醫師。醫事小政事大，吾民多免費午餐教徒，甚望無責有權。真共和民為帝王官為家奴，荒怠國民必效昏君委政家奴而為奴所欺。苟欲一新民德，媒體自當直道諫民，未可媚術惑民以博名。

### 購我頭顱十萬金，真能忌我亦知音
余向為沉默大眾，生性奇懶，才疏德薄亦無能於文事，唯讀「細節」自娛耳。細節封余為文四維以求直，私意以東廠為假想讀者以瀉憤。共三十三日四維與余天涯`百度之筆名同入黑籍，見者立鋤，一若余之德才足與余傑輩躋，真余無上之榮。非東廠特恩余之才德安能至此？余自當力盡國民義工之文債以報彼恩。

### 積德百年而後禮樂可興
民主關乎生活方式，日積成習宛若本能始有效。911乘客臨危集會從容表決即是也。此事余先人或能行之。彼為蜀紳子弟，自幼學即讀中山「民權初步」競級長，語及本朝生員每加辱蔑。余則陳景潤式政治植物人，一切職務皆從上命，縱倒背哈耶克波普爾如流，臨事必亂。今則學生幹事亦有賄買為榮者，推彼臨為當獻財帛於劫匪求為跟班矣。民風國運本一物裡表，皆需跨代養成，戰爭革命教人廢法崇力，大壞民德。非魯兩生之積德百年難濟，舍民德而空言大國者，非曲學阿世公孫弘者何也？

### 答黑子君論台事
黑子君來信以吾國於台事一味忍讓，實則吾國亦有不得不耳之理由。民主國民於親邦多有母虎衛子狂蜂卻敵之本能，父喪子繼人自為戰暴骨殘軀百死無悔，馬拉松千帆無反，迦太基婦孺同盡，非功利計算能及。帝國子民換主如換衣，以公家事為可厭，易低估此種本能。況吾新君初立德惠未遍舊債難清民信不立，外無強援內乏倉儲伏寇在內黃雀在後，外號崛起，內多亡形。自古無邦家不寧大將能立功於外者，萬一東師不返幹戈內起，余恐海牙紅屋巴格達黑室當為吾君臣末路，何面目笑金陵春夢二十年哉？余請削兵餉以蘇民困，罷幹戈而待後人。

### 德奧和平統一的敬酒罰酒
德奧初敗，頗欲引威爾遜之民族自決，奧國民議會決議入德，但澤蘇台德之德民不欲歸波捷，國聯自壞其言而拒之。1932奧德議關稅同盟，法人憶1867之關稅同盟實導第二帝國，並此而亦壞之。越明年，希特勒興焉，徑以兵劫奧，奧人杯酒簞食迎之。德人益信忍辱守法之魏瑪政客不足取，唯兵威足雪國恥，益奉希氏為英雄矣。於是南脅捷而捷降，東凌波而波距，巨禍生焉。夫惡人之得眾，亦有激之者。國聯獎惡凌善，禍由己招，而中歐諸國力拒公投，其愚亦不可及。向使公投計行，諸國德人未必不如瑞士之德人寧享聯邦之自由不為母國之奴虜。縱歸德，亦勝於兩敗具傷，而史達林收其利，東普魯士蘇台德之德民逐矣，烏克蘭之波民流矣，立拉愛夷為亡虜，卡累利阿之芬民逃，莫爾多瓦之羅民破，柏林布達佩斯之民踐於鐵馬之下。今俄之罰亦重矣，五百年拓土洪業一朝盡之。如是則歷史如神明不可欺，獲罪於天安可逃也。亦可知專制國遇民族主義猶硫酸遇水，不釀巨禍者幾希。尚不如不唱民族高調之老家長式君主能苟存。今之當道慎哉。勿笑瓦文薩之落魄陳水扁之狼狽，彼罪如街痞，小罰即歸，更有罪重於天者，海牙紅屋巴格達黑室為等末路。今之蟻民慎哉。吾輩生於專制國遇民族狂之世，勿以急盜他蟻之米糧聚於己之片葉為得計，夫滄海橫流，片葉將安歸乎？此即小智適以殺身者。

### 孫科吳經熊之郁郁乎文哉
民黨削司法獨立之心不亞毛黨，成效不如，由雷儆寰案蔣氏不信普通法院，必以軍法出之可見。吾陳光誠案則地方法院「你辦事我放心」矣。法院令行政放心，無怪乎有威無信也。要害之一即吾以軍人黨棍充法官，彼尚以司法重清望，必妙選人才，法院文風盛，見於馬英九案之引宋判例，郁郁乎文哉吾從台也。究其始，則為孫科吳經熊主法務，以東吳大學為重鎮，於俄化黨政法德法制之間，竟能留一英美自由主義幼芽，用心苦而居功偉，吾人今日猶食其德。海牙法官之中國名額，皆東吳遺老八十衰翁，本朝法吏羞於見人也。今則遺老漸盡，吾薦於國際之人選愈劣，台以未分明之身敢拒我人選，明以洞悉我之弱點，輕蔑固非一日矣。

### 民情大於政體
集權久民德薄國民易入偽立憲，實則公投型行政官集權制也。彼之民粹領袖弄權為封建王公未敢夢見，立法司法聯邦制皆彼手中蜜蠟，所畏唯限連任——墨西哥革命之驕傲。去此則虎兕出柙，人民救星多以國賊終。普京藤森加西亞羅哈斯庀隆基什內爾皆入此惡圈。此亦難忍自由大黃之苦，則民主蜜糖難療集權宿疾之鐵證。吾民愛民主者多愛自由者絕少，未來極易入此魔道。而毛黨又當引為懷戀獨夫之資矣。

### 朱學勤之貧極江南富誇塞北
朱學勤脫口曰：「經濟南方供養政治北方。」此宋元以降南士之公論非一夫之私怨也。擠奶抽血千年而獲南人不帝南人不相之待遇，無怨者殆非人哉！陳督怒胡高宗亦以抽血故。或曰新君出身內地，與滬上官商少利益共生。此言雖有一事之理，尚未道破大一統帝國難容地方超前發展之主因。大一統要
道，削繁就陋，去文歸朴，宰富快貧，故西北之簡陋攜其破壞手段征服東南之文秀，幾成國史通例。片面之地方進步，多為分裂之因，維持落後，維持一統，維持專制，三事常為一體。明天子之南庫實導汪直徐海鄭成功父子。滿廷寧歸台島於紅夷，不容一統金甌留一海商殘國，蓋深明史理者。雍正鎖國為康熙懷柔自然結局，亦以此理。懷柔以統戰求一統，一統既成則安用懷柔為？此鄭成功所以寧效風凰於天外，不作虎豹入籠中之明見也。今之馬謝於此心有戚戚焉。

### 英司法之遺德
南美立憲早條件佳，而功業相反累失先機者，司法之奴性亦為一因。彼之法務以西班牙波旁朝奠基，皆用法式官僚等級制，十九世紀末激進黨變本而加厲之。司法為憲政最後守護神，仰命於行政，則四維八德皆傾矣。南亞族多教雜冠全球，論者皆以必為巴爾幹之繼，竟以最大民主聞，高法之力持正論，罷驕狂之民粹領袖，只手摧緊急狀態魔道，起沉舟於既沒，生血肉於白骨，不為過譽。自是印之民主輕舟越險，無限春光，而拉美強人救星禍國無疆。足見真行自由者，雖小必大雖弱必強雖敗必勝；信救星之免費午餐教徒以酒解酒，終不免零丁倒斃也。

### 割血肉以養虎者
錢賓四曰：國家本為精神產物。以功利犬儒待民者，無往而非叔季之世也。人之本能必自求其所缺者，求之不得即取代者，如缺鈣幼童嗜白堊然。民族國家者，高級信仰衰變後代用之偶像崇拜，食血祭之莫洛克也。凡真信仰幸存之地，即立憲民主國家長君主國，莫洛克香火皆不盛。可危者，身入當代而首拒新政之畸兒，彼以自壞養己之舊神，莫洛克之歡顏不可一日無。斯托雷平之大俄，威廉君臣之大德，皆以通國血肉奉養之邪神也。及惡虎添血，食欲大長，欲下不能，終必噬主。夫天道無私，欺人者多以自欺終。設民族狂愚眾者，多受自招之愚眾裹挾，自投虎吻，孝欽義和拳即其顯例。文宣自有生命，未可以馴服工具視之。

### 陶公之血統問題
陶公淵明，長沙公後人，即溫太真詆為「溪狗」者。溪出山越八族，退聚窮山若台之山胞然。陶長沙於永嘉蒼黃之際，以勤王功受元帝特達之知，負分陝之重，宜世家子酸其野人也。而陶公名若丘山，竟無人憶彼實非漢種。江東子弟入台者實多陶公之同類，與閩種攜山胞血脈全同，何林醫師顧此失彼哉？台之血統論純系政治依附關系有以使之，政客以迷狂利己，自然科學家蹈此渾水何益？

### 扁政府穩健之德
民黨俄化私軍極盡苦心，以為子孫帝王萬世之業也，而臨事無功，尚不如西班牙軍人，俄之軍特垂死一博以報主恩也。此吾華人立憲千秋之大幸，而陳君水扁與有榮焉。彼能持之以靜御以長算，力拒激進民運速行文人領軍之議，大用唐飛湯曜明李傑而杯酒釋彼兵權，安藍將心而全力綠化中級軍官，實老成謀國之至計也。彼深知綠色優勢天然熏然下級官兵，藍將多數全以人力為之，時間必為綠友，何操切之必要？戰斗主力永在中層，取此而待老將自退，大事定矣。縱有藍人暫居官邸，亦難逆綠潮以人口優勢上侵之定命。是以04之驚變，彼能效東山謝傅之安也。吾文宣必以其為冒險家，不異告彼：龜步緩進者且不容，君等激進待屠可也，失計甚矣！陳之激進實在其經社行左政拉選票，民黨之責是也。然此事吾媒體更不敢提矣。

### 未戰先敗之西班牙式戰爭
查理腓力朝，西班牙富強甲諸歐，佛蘭德倫巴底沃地`海外領地四分之三入彼手，歲入多於西歐其他國家之和。然伐荷無功，布羅代爾謂之「未戰先敗之西式戰爭」。蓋西之美洲運銀船波蘭運麥船五分之四為荷人有，王室開銷軍人糧餉皆賴荷銀行家周轉，本國工農兩荒，一飯一衣仰食敵營而尚望勝。兵結八十年，西師老矣，英法乘其弊割其肉，西人一撅不振三百年，今尚坐食游客古董。腓力死不暝目，尚未知後世有糧油肉奶乞食於敵而以洗腳城制鞋廠之利輕言必勝者。

### 西門慶主義
西門慶與蔣太醫爭葯市，蔣之技術優勢大敗於西之關系優勢，此吾國「資本主義萌芽」之真相也，無怪未有引公民社會之功，先生敗壞政風之惡，萌芽必出 x朝末，皆為幹戈先兆。黃仁宇曰「勿以資本主義為幾多人賺錢」，顧准曰「資本主義法權為先」，金玉之言也。余有長親營商巴蜀，告余生財秘訣：「必與公安工商局長交好，此即西門慶主義當代版。噫！吾輩其將不免於湯火乎？

### 這個消滅那個，印刷機消滅大教堂
知識即力量，學統關政統。教權起於僧人壟斷教育，雖王公多文盲，欲讀書先削發。古登堡興，世俗教育結穴於大學，僧院漸為閑人，無復中流砥柱之威，有教養市民舉教權王權並摧之。「巴黎聖母院」大主教之嘆，十九世紀陳言雨果後見之明也。今之宿儒，欲以網路傳薪弟子，已無技術困難，官學病梅糜財虛養官人之弊可去，殘障俊傑若霍金輩免廢置，後勤管訓之勞可省，必為未來種子。余將見「正來學堂」之匹敵星羅網上，官學零落如僧院，孔子蘇格拉底授業詢恂之風熏染列國，雖政事亦有電子希臘廣場民主之意。近世大國必代議之說可廢，然此亦非全美，群眾政治本有自殺傾向，代議士之半貴族性緩沖激情，彌縫民主天然弱點，其功甚大，十九世紀為自由主義黃金期以此故，二十世紀多獨夫亦由直接民主因素加重，魏瑪即顯例。e時代直接民主，不可不防「凱撒主義群眾路線」（馬克斯韋伯語）。

### 民主之賊臣民主之通貨膨脹
立憲非民主等價物，民之不樂限權常與帝王等，而民主之民粹煽動家禍國與帝王賊臣類。此道易致工資通脹公用開支相競直上，國本動搖，生獨夫外敵僥幸之心，而民不悟生產未進增收如1960米飯雙蒸法也，此即民德未醇，唯己能醫。民黨責阿扁經濟左派，港商懼普選開吸毒財政，皆有實理，未可以垂死寡頭咒語非之。實則威尼斯式寡頭政體多節制遠見，正大眾所缺，最利工商，然亦最少感情凝聚力，戰守皆不可持，唯長秘密外交收買佣兵，無不以奉財帛降強虜終，生財亦作嫁耳。專制能取威定霸，而一敗必覆。最能消極守土，累仆累起如安泰提坦，百劫重生如火浴鳳凰，其唯民主乎？雖劣質民粹民主亦有他政絕無之韌，最能常保民族血脈。余尚有何疑哉？
