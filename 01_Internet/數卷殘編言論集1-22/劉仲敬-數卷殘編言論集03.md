# 數卷殘編言論集 3

Original text

劉仲敬文稿站

下載地址：
https://drive.google.com/file/d/0B6VtpLwvLom7RHhjamJhSjMwZDg/view

### 政制戰力坐標系
人力物力相若，民主必勝貴族封建國，貴族必勝順民專制國。吾國戰史唯一光榮時代，為晉獻趙武靈王所創，王為貴族首，死社稷臨戰陣為常。韋伯曰封建無軍人幹政問題。而專制以孤君弱民為重，無異為佣兵家奴外族備蛋糕。吾封建廢戰力衰，唯開國雄主能以百倍物力十倍傷亡取局部勝利，敵體必敗，九成時間取閉關挨打主義。埃及波斯拜占廷阿拉伯帝王與吾同病，神王大帝廣土眾民屈膝小虜，與對內淫威不成比例，頗似蜀諺「門後耍彎刀，輸錢打老婆」。以小亡大以寡擊眾之光榮全出民主。且一國改行民主，多有與廢封建行專制同等戲劇性之戰力躍升，誘惡鄰於覆。希羅諸歐互爭皆出死力，僅能小勝，而以偏師取東方帝國，如拾草芥。此與政制有關，非僅武器先進，希羅絕無武器優勢。且百騎取拉美千軍亡印破華，而易洛魁聯盟與希臘埃脫利亞聯盟同制，丁不過萬，守易攻平原數百年，美之小兒聞名不敢夜啼，何先進武器之有？順民專制國歷時愈久腐敗愈甚動員力愈差，自持兵多凌新興民主小邦，最易召馬拉松之敗。此天奪其魄，無如之何。

### 「洛麗塔」世家之憲政薪傳
一、
俄自開國，多用客卿，人文以巴黎為北斗，塔吉亞娜情書難用國語，拿翁逼城，貴族炫愛國始用俄文家教。工程科技多用德人，一戰前德語猶為大學官方語言。納博科夫家族即德俄混種。老納事亞歷山大二世，為立憲先鋒，司法獨立陪審制度出彼手，列寧亦贊曰：反動俄國之司法竟為諸歐先進。此業與同期之廢農奴立地方自治局皆足為憲政根本，首屆議會選舉前夜，民意黨刺君，新主反動，憲政頓挫三十年，老納仕途亦廢。然已成三新政自若也。社革社民皆身受陪審團寬仁之惠，故列寧得國必欲廢之，以免縱敵。生員刺內相，陪審團無罪開釋，京師花貴長街民滿，蘇沃洛夫百戰歸來無此殊榮。此即納氏司法之傑作。大納友立憲民主黨魁米留科夫，首屆議會立黨大勝，二人皆為議會黨團領袖，作「維堡宣言」責尼古拉卸權，帝怒而捕之，竟不敢起訴，實則彼時之陪審團已如保民官，絕難定自由派罪，即社會黨武力恐怖活動，無罪者亦十之六七，獲刑者絕少過十年，逃者又居半，托洛斯基即在其中。斯托雷平拜相用軍法，受刑不過數千，通國皆嘩，斯以身殉。民氣如此，眾皆知王室必不免矣。

### 二、
二月廢王室，米氏大納聯翩入閣，米主外部，納任國務秘書，與社革健者克倫斯基爭，克主法部，全赦流黨，盡廢警吏，列寧戰友皆受彼賜。克意社會各黨終為一家，先逐自由派為要，力效法蘭西革命偉人，最畏波拿巴式政變，科爾尼洛夫叛，彼更信法眼無差，親任總司令，重用政委`士兵委員會監視軍官（諸君切記：政委制創自克總司令，非如流俗以為列寧作品）。十月前夜，克已盡逐自由派閣員，身兼首相軍部總司令，眾皆以能效拿翁唯彼自身。不意禍起蕭牆，竟為列寧所乘。列寧逐立憲會議，社會各黨尚不信兄弟黨欺吾，及契卡大用，人質廣捕，刀鋸及身，欲逃無路矣。大納米氏見機尚早，舉家皆免。小納求學於英，後入美籍作「洛麗塔」。大納於保皇黨刺米氏日，以身代友。今「洛麗塔」流入伊朗，伊生員視為極權黑屋喻言，傳抄如吾國內部讀物。納門三代有心栽花於俄未發，無心插柳於伊竟活。豈非胡適「力不虛擲功不唐捐」之腳注哉？

### 歐拉康德之鄉邦，普魯士之耶路撒冷
哥尼斯堡中古名城，普魯士公——勃蘭登堡選帝侯——普魯士王國——德意志第二帝國之故都，學術文章冠一時，波羅底海列國猶受其賜。維堡（芬蘭故都，冬戰為史達林竊取，今尚未歸），塔林，裡加諸鎮，皆德人先建。各國宗教皆從路德新教，與內地斯拉夫異塗。各國語文，亦19世紀德國語言學家民族學家創造，否則必與萬千口傳方言同歸於滅。無宗教語文則民族`國家能否存在頗可懷疑。胡適老友剛和泰男爵即波羅地海德人，彼之同類世為當地文化中堅。帝俄重通歐情之客卿，日耳曼人大用。史達林欲絕民於歐，必反其道。本國德裔流中亞，東普魯士德民鏟平，老弱戀土者槍決，婦人多辱。歷古相傳之故都割入俄境。納博科夫嘆曰：普魯士婦人！汝安知當產斜眼韃靼子？湯因比強解曰：紅軍精銳已盡，此皆亞洲蠻子不知禮義所致。英大臣麥克米倫見巴爾幹德僑擄送俄礦強勞，子孫送斯拉夫家庭教養，絕其文化種子，驚為慘絕，未知以俄本國標准，尚屬寬厚也。吾民知此方解日僑何以感戴蔣公。今之學數學者，無不知歐拉有「哥尼斯堡七橋問題」，遍覽地圖，唯見俄城「加裡寧格勒」。康德講經歐拉論學之舊跡，今尚在否？

### 雜感二三
一、
會之內政為荊公復辟，以新政能斂財故，而史家皆儒生，以荊公強幹弱枝，元豐熙寧大觀東京府庫充盈，皆奉金人，而地方貧極不能興勤王師，較安史軍興，清河號天下北府，顏氏據以討逆，兩京累陷，賴方鎮復國，相去萬萬。故於南度蒼黃之際，不忘修神宗實錄罵荊公。近世錢賓四亦主此說。會之宗王學，秉國即與史臣為敵，黨獄幾興，是非幾易。縱無岳案，亦難為史臣所寬。

二、
宋之北伐，不如晉氏，專制加深之故。恆劉純持方鎮力，當六朝門閥變相封建主弱臣強之故，韓岳無此際遇。而靈運為謝玄嫡孫，上書欲平河北，實即求鎮乃祖手創建功淝水，寄奴勤王北伐篡晉所賴之北府精兵。劉宋以京口為北都，寄之何重。而陳郡謝氏百年卿相，門生故舊遍文武，篡位條件遠勝彭城布衣劉寄奴。恆溫北伐無功尚謀廢立，劉裕光復京洛即開新朝。今淝水英雄嫡孫將乃祖舊部，肅清河北，凱旋之日，劉宋將安歸乎？宜靈運不得其死。

三、
陶公亦陶長沙後，晉室柱石，如屈平為楚三戶，帶礪山河與國同戚，非同游士輕去其國，必為新朝控制使用對象，勸彼出仕之檀道濟與岳飛同一下場，臨刑猶呼「爾今壞萬裡長城」。可見陶公歸隱頗有遠見。其述酒詩嘆晉裔鳩死，尚不如安樂公陳留王壽終。此與劉氏出身寒賤，自卑不安全感特重有關，後之朱重八張獻忠毛潤之皆如此，動曰粉碎123進攻，足見君位如重圍，不患被迫害狂亦難。而寄奴開此惡例，自夷子孫，順帝唯哀但願勿生帝王家，與明思宗砍長平主之為何生我家，可為小智欺天者戒。

四、
吾國之隱逸，向有政治背景，與他國多出宗教大異。夷齊與殷商，竹林與曹魏皆有私關系，「與山巨源絕交書」無異密碼本「高貴鄉公何在」。沈休文以陶公恥復屈身異代，不為無因。彼時尚有消極抵抗自由。朱重八創「不為君用」，並此壞之。毛潤之指夷齊「抗距武王領導的人民革命戰爭」，當頌聞朱，文人竟不悟，亦如魏瑪視「我的奮斗」今人視朱成虎「十億玉碎」為花邊。此亦列寧「自賣絞索」之顯例。

### 軍事雅各賓主義之進退失據
後發現代化之北洋艦隊主義，聚進步軍官於孤君愚民之間。彼有瓜分在即，時不我待之慨，必不能從容待民眾啟蒙完成，轉而行雅各賓式「強迫你進步」，以求加速歷史進程。而多數民眾之心，尚不欲割舍傳統社會。於是號召共和者躬行訓政，訓政集團循自然趨勢退化為腐敗中心，為進步之諷刺畫。此中東政史之大要。自命為歷史設計者社會改造者，即自以為超人，而終不免為亞人。而一國之內常存兩種國民，馬卡比式內戰殆不可免。以暴易暴，惡因惡果，尚不知伊於胡底。

### 司徒雷登太空歷險記
劉荻似科幻迷，自號鋼鼠未足，尚發帖薦「不銹剛老鼠」全書。此書實為布朗神父亞森羅賓「俠盜變名探」加太空花絮。一如星戰實為西部片。科幻格高者，必如阿西莫夫以史入文。「銀河帝國」即羅馬衰亡，「繁星似塵」即費城立憲。最妙者「蒼穹微石」，直「美利堅在華十字軍」。阿瓦登（司徒雷登）博士自天狼（美英）考察下國地球（中國），見古人會一黨專政特務政治，以義和團愛國主義為國教。愚民懷念文明起源之榮，妒恨後起諸星之興盛，欲以拉登朱成虎之道盡毀天狼諸星。本土自由派歇克特（胡適）知其不可，為官廳暴民夾擊，己身不保。幸阿瓦登相助，陰謀敗，宇宙得救。此詩之公正，史實則為「別了司徒雷登」，歇克特入牛棚，毀滅宇宙之利器非義和團所能造，天狼諸星不必杞憂。

### 觀劇津貼，收費學校
國家津帖折射政制，最難作假。埃及之「空氣官賣費」羅馬之「免費面包與競伎」雅典之「觀劇津帖陪審津貼」精確對應亞氏三政制。觀劇非僅娛樂，亦無文貧民唯一國民教育。彼素無儲蓄，一日不作則不食，無二津貼必化不問國事之麻木順民，安有馬拉松之捷。希臘戲劇之盛，皆雅典（非全希）民主之功。近世國民免費教育即劇貼之政治後身，向與普選同進退。英美陪審津貼則為托克維爾之最佳民德實習。今吾加學費，即亞氏寡頭增強術，台發農民津貼，顯為普選之效。公民死國順民擠奶，其意可知矣。

### 人生感意氣，功名復誰論
文能窮人，梁元隋煬宋徽二主皆苦。得意君臣唐太宋仁清高好作濫調，魏玄成貞觀名臣第一，自有劣詩奉主，可怪者「人生感意氣」一聯沉雄廓大，掃空齊梁宮調，幾同陳子昂集中拔出，絕非應時勉題。英雄老去，凶雲怒海，輕舟急渡，未來唯見平川沃野，無復用武之地，慷慨丈夫志磊落古人心當與舊年同逝，感傷結自豪，不意間發為建安風骨。施明德亦非能文者，今脫口「耕耘民主者已凋零，手執鐮刀者登堂」格調意境竟與玄成同歸，實以彼豪傑心路手啟邦家極類前賢所引發。陳謝諸公或可安享平淡時代小市民政客之庸德，史氏所取，必在烈士暮年淡然一語。傅之翼者奪其齒，此造化之大公也。

### 「不要繼續傷害台灣，不要繼續傷害中國」
龍應台以全球為社區，痛心北廷惠台以隔離封閉。以吾順民視之，彼言者皆小巫，僅網上逐龍之一波三折，即有地下鐵道之刺激性。吾國隔離營，台島放風區。官官相較，台嘆列國勢利寵妾滅妻。民民相較，台之為黑戶尚足笑吾之頌看守所。台之可危正由此。滿廷本不利孤島片土，賜還紅毛亦可，絕不容明室留一引力中心，惑亂江東士民。阿格裡可拉欲伐愛爾蘭，意絕不列顛殘民之望，示天盡頭莫非皇土，爭自由何益。台人不沉島於海，終必為擾動物農庄家禽之野鳥。形格勢禁，人力難回。

### 孔夫子阿凡提之分肉政治學
古之小邦不過百千口，十九皆有血緣關系，邦君即族長，國是以祭為要，祭事以分肉為要。凡多子家長皆知此事最能擾亂和平，故欲化家為國，要在有無公平分肉之專業人員——宰輔，即代君分肉之人。周漢去古未遠，故食指大動，君失其國，陳平善分祭肉，父老以其必能拜相。東方朔私割祭肉，歸貽細君，有司欲坐死罪，賴漢武解之。一肉系萬國百世之命者，莫過夫子。彼相魯之道，興公室隳三都，三桓患而未得顯罪逐之，乃出陰柔術，祭而獨不與夫子，即今之「不給面子」。孔子彼時年少氣盛，回之以王小波之「此處不留爺——爺去投八路」（楚號蠻夷不與中夏，夫子投葉公即當時之投八路），實則正中季孫之計。列國願奉祿米者亦多，衛靈公趙簡子楚葉公皆致意，而夫子政治理想主義發作，以衛蓄南子趙誅諫臣葉用名法，入國復去臨河而返，竟如今之「A級MM難嫁」，閑廢終生。亦唯其如此，始能講學傳道，否則不過又一子產晏嬰耳。此肉史相業學統之最光輝一頁。西域阿凡提傳說：王上令阿分雞（宰相之原始任務），阿奉王以頭（一國之首），後以冠（艷絕天下），王子以足（邦國柱石），公主以翅（遠嫁高飛），余肉皆歸己。眾皆大悅，頌阿之賢。有術宰輔，阿凡提私淑弟子也。

### 城管若赴敵則堪大用
小販游擊而有顧客，足見有價廉或其他優點，特畏苛政稅費耳，赤貧擠奶能得幾何？恐不足養城管之衣食。去稅費廢城管，兩利也。官鹽之利不足剿私販黃巢張士誠之費，社稷殉之。官煙入一官醫賠三，附贈人命百萬。皆此類也。誰謂肉食者必精明利己哉？今安西大理歲入海洛因新生艾滋病年增四成，當要沖小族瀕亡者多，毒販人槍殷盛，財力過警方數十倍，警員爭入機關沐上寵，前線職缺報名數不如招生數久矣。城管若有不樂和平職業，必欲發瀉戰斗荷爾蒙者請調赴前敵可乎？

### 奴才性格之」楊帆門」事件
國家安全究為何物？人人欲用。此真民德獻丑表演。吾國冤獄雖多，恐仍少於公權尚未到手之廣大國民急於制造之數目。逃課無非消極逃避，國家安全已受危害。若胡佳輩積極批評，罪當更重。可見國安濫權尚寬於教員。魯迅：奴作主子，架子更足。人已言其刻薄失實，彼尚未知未作主子即已演習國家安全之妙。 荒怠功課，理由甚多，十九無關政治。此三尺小兒皆知。楊君之意殆以偷懶無非小訓，不足泄吾之忿，必借國安之鬼頭大刀始能申吾面子，以吾國傳統道德，入人以非罪，即心術不正有損陰德。無權者貪權之陰暗面尚如此，安能責有權者濫權為惡？逃課事小，民德可憂。民皆若是，則林振山言中矣。

### 瓦克卡三公，天主教保守黨/民主左翼黨
一黨制之悖論，在於強使道不同之異黨必相謀，形成瓦文薩「團結」式大雜燴，除公敵外，無甚共識，且絕無行政經驗。首選實為立憲對極權之公決，立場第一，能力不足重。自然產生瓦/陳式斗爭有方行政外行總統。民主大定，立場之爭已失，再選則為行政能力競爭，前專政黨壟斷日久，有最大機會推出克/馬式與鎮壓無關且有治國經驗之士，以欺敵黨之尚少經驗復不能獨據民主牌。此系專政黨最後機會。蓋行政經驗之落差與時俱退，三選之日尚未完成改造，而人才經驗之利已與敵共，克氏去後民左無復大將，卡欽斯基時代僅有自由派對天主教保守派之爭。台之變政時間表恰在二期，克`馬皆炫個人魅力治理經驗而淡化黨籍歷史，亦出一因。魅力不傳後，經驗敵易取。政黨猶人，避債逃責借光者難久，唯如匈社會黨忍苦償債當責，不沾領袖之光，始可為長期演員。曾文正戒李文忠：凡事從根本做起，絕不吃虧。人之不幸，多由不信天道，奮其私智。民黨若以沾馬之光掩蔽歷史債務人為得策，實已典當未來子孫於造物尊前。天幸不可累邀，成敗皆由人定，必欲以私智欺世者，難免錯失造物最後恩典，而後卸責於不可抗力，此故吾人熟知數見者。

### 隋煬帝高倉健之軟實力
隋煬帝舉辦奧運，厚待夷人，樹纏錦銹，酒食免單，面君更有優賜，政工組織群眾欺彼曰：天朝富厚向來如此。私意即如李蓮傑笑片之「雷老虎以德服人」，而夷人未知禮義，便宜占盡復欲賣人權斗士之乖，責問路有餓稃，何不以余酒食濟之。此軟實力之賠錢不討好者。一本萬利者亦多，80初中日蜜月，日款居外資3/4，吾影視大造正面形象，「霍元甲」畫霍為回頭浪子，中野武士為費厄潑賴英雄，霍氏後人今尚耿耿，未知受日元貸款之害也。高倉健山口百惠受益最大，可憐吾國慘綠少年，受中曾根中宣部之「導向細無聲」。

### 賈少師打土豪分田地
一、
趙宋國家社會主義，起於神宗「備邊府庫不可不豐」一語。儒生能言民困不能足太倉，軍興必用聚斂之臣，秦會之賈師憲皆行此術。賈身為民唱，獻私田萬頃，籍兩浙良田1/5，陽唱孟子仲舒井田閔貧之學，陰實供佣兵。田主固怨，佃農亦以軍需勞重罰嚴，不如私田寬舒，好逃佃偷稅，官法如爐，敲撲四起。論者以軍需急，如國府末路之拉壯丁，知其重負農人不公，而無他術代之。韃虜臨江，賈傅親征，師次魯港，諸軍反戈，為敵前驅，一如弘光四鎮。

### 二、
至此積怨皆發，似道木棉庵竟如林沖野豬林，劫財害命官匪鄭虎臣反為話本救國英雄，足見吾民無公義是非。賈非直臣，亦非禍首，臨必敗之局，充代罪之羊耳。國家社會主義加強專制，系趙氏長期國策，彼照方吃菜耳。此道馴民於順以便斂財，目的以達，江東殘壁歲入百倍貞觀金甌兩倍大觀全盛，厚財養佣兵，魯港潰後猶曰江南余卒百萬眾遠過北虜，較漢武常備不過萬軍，寄奴北府在籍五萬，似可投鞭斷流，竟有如此慘淡收場，足見民弱國必不強，小智防民疑臣信私軍，功成自害。似道唯一長久遺產，即蘇松官田肥肉，朱重八變本加厲，顧炎武耿耿於懷，李鴻章馮桂芬減負寬民之對象，李氏臨終尚怨吳人忘彼大德即此事。

### 三、
半閑堂主人絕頂聰明，鄂州之圍，謀勇皆備，非同外戚幸進，幕中文才極盛，己亦能詩，一聯似為「人生有酒須當醉，青冢兒孫幾個哭」，可見彼久知生當末世，冰山富貴無非替罪羊工資，子孫不免披發左衽，違眾獨行，隕身不顧，逆百川而西之，非聰明人樂為。有酒當醉且樂片刻為享樂最大化理性選擇，臨危服毒求安樂死，亦基本價值觀求樂避苦之尼采「末人」。彼之愛友文傑廖瑩中亦作同一選擇，此聰明人太多，民族易奴之插圖也。

麥斯武德艾敏之汪兆銘式宿命 安西維民舊以教士為唯一文人，講道修德，政事從聖訓「服從主事人」，有教別無族別。與楊督增新黃老政術一拍即合。20後，新文化興，重突厥民族主義，麥艾系新文人佼佼者，頗欲為本族之孫胡汪蔣，論理必與國府爭。而三區變起，蘇俄勢大，三民猶愈於列寧，乃受國府薦。王師翦定梁山，必出西塞，三區命運將同伊朗杜德黨人。天不佑德，陶督反戈，漢維赤黨勢合，麥`艾二公裡外難做人，唯出關遠走，客死異國。就信仰史而論，民族主義為普世宗教退化，凶星照命。世有小族為大地之鹽者，若中歐猶太西非黎巴嫩東非印度南洋華人中亞塔塔爾東幹，素為各族啟蒙者生財者，向為各族義和拳屠滅對象，諸歐舊史或為中亞未來。

### 法德海外思想戰——奧斯曼主義迎戰泛突厥主義
19世紀創造民族，受民於天之老大帝國汲汲危乎哉。民族新國之建構，不外二道。一曰法之「政治認同說」，即今台綠黨所持者。二曰德之「種族血緣說」，今「東突」所持者。二說實起阿爾薩斯洛林之爭，二郡本神聖羅馬帝國屬地，法列王持強侵割，民亦德種，而受共和之惠，不樂東歸。畢相定約，二郡議員堅不畫諾。流民義不帝德而走北美者，樹自由巨像於紐約，其意以國民外交軟實力鋪墊民主大同盟以拒德復土。其效見於潘興將軍之「拉法葉特，吾人踐約矣！」馬克斯韋伯亦曰二郡以德語為方言，法語為正統。韋伯之人格豈能誣其母邦？此思想戰行於亞土，化為素丹之奧斯曼主義——各族各語認同歷史國家奧斯曼迎戰青年土耳其黨之泛突主義——東起黃河吞俄中亞高加索至海之大土，障礙其間之亞美尼亞庫爾德必鋤。青黨三傑逐君得國，聯德謀俄，大戰生亞族屠，三傑之首恩維爾入俄組巴斯馬其回軍敗死，凱末爾盡逐希亞二族，為今「種族清洗」之父。近15年土族入中亞故居不下二百萬。以史測今，安西之難猶未艾也。

### 自由協合黨宋襄之仁
土俄世仇，而西化路線全抄彼得。無意養成新軍幹政之習。青年土耳其黨行軍事雅各賓主義，以昏君愚民不可共國是，唯以西化精英訓政可速強。青黨歷次政變及凱末耳共和皆以此道。結果如雨果論1852大選」共和派愛普選，普選不愛共和派」。軍人以共和為嬰兒，以訓政拒普選，欲西反東矣。唯一能距此道者，為大戰前之自由協合黨，以本國族教之雜，民族主義無異自殺，素丹為維系各邦唯一紐帶，去則國分，唯以虛君行漸進立憲，以奧斯曼主義維系人心，以親英維持現狀，不可輕挑強鄰。此意頗近晚清立憲派，而素丹不樂為虛君，伊教傳統非強君即廢君，絕無虛君，反與軍事雅各賓主義暗合。自黨軍內無根，見逐於君，一撅不振。而親政之哈米德素丹復為新君所逐。自是大突厥民族主義與軍事雅各賓主義奠定國基，短期後果為地方反向民族主義肢解帝國，阿拉伯勞倫斯之功業，黎巴嫩亞美尼亞庫爾德塞普路斯之族殺皆出此。長期後果為國民歷史斷層凝固，近於斯賓格勒偽晶現象，草民土教之地火時有沖決之虞，訓政軍人如本國占領軍。自由協合黨雖敗如宋襄公嚴又陵，仍可誇其洞燭機先遠見如神。

### 一無所知黨薪盡火傳
一無所知黨，劣族多育淹沒論之祖，1840極盛於美。彼以愛爾蘭蠢夫闌入北美，窮且益生，勢將淹沒高素質盎格魯日耳曼小家庭，動搖國基，思結社排愛，以此道不合憲政大義，秘密黨員，問之皆答「余一無所知」，以是得名。不數十年愛民家庭漸小，該黨冰消。而華工入美，愛民排之最烈，持論全抄』一無所知』排己之辯。老羅斯福嘆優種自殺，梁任公「新大陸游記」斷東歐意大利劣民多子，必為永嘉之患。自肯尼迪當選，舊劣脫胎換骨，優劣之辯移於拉美黑工。亨丁頓零仃反復，亦在「人口的活力」，朱學勤「徒步蠻族入侵」說，即梁任公今版，無意中傳「一無所知」心法，以民族素質為定植。實則此心法之實驗場不在美而在東歐，容後祥論。

### 資本利害決定台海形勢
安德森：人民產生於政治建構之後而非以前。台獨分子與台灣人民切割極難，且統派多為寡頭官商，三通西進極易犧牲本土勞民福利，唯資本可於吾奴工汲取大於台自由勞工之利。故以馬學正論，綠黨為無產政黨，如巨神安泰，能於地母吸力，故不畏倒地。歐美之親華者亦為馬基雅維利資本家，利吾奴工之賤，糞土人權，大害於本國勞民。

### 宋祖之軍事濟貧院
一、
項王死榮譽，為吾國封建中世紀末路，後之帝王以流氓無產者為星宿海。江湖流民皆呼好漢，猶美游手皆號藝術家，好漢未能「殺上東京坐那鳥位」，亦猶范進難為范仲淹，時也命也，非無志也。故太平天子之要務，正在去好漢之時運，歷代巧妙不同，最富經濟理性者無過趙宋。太祖郭威皆五代游民發跡變態，深知其隱，每年荒必遣使諸路，「拘（此字最要）無業於軍」，張方平贊祖制之遠謀即此。趙宋養兵之多兵餉國賦之重，為傳統中國前無古人後無來者，而軍人之賤（狄青黥面，宋仁惻然。充軍待罪人，良民不與），前古無倫。好男不當兵之實踐起於此。較之北朝隋唐充府兵必為富農有身家者，無產業者不與，貴賤天壤。

### 二、
順民已除兵事之苦，必受兵費之繁。宋歲入過唐百倍，八成皆軍費，後勤物資充實，武技先進（神臂弓火器輪船皆宋創，且有嚴密技術保密法），教育發達（開武舉，編武經七書，軍官皆受兵法教育，為列朝僅見。而明季大帥封侯者多不識字，滿人讀三國演義當兵法），老兵終身福利，竟以貧弱聞。唐初之府兵，皆自備財物馬匹，戰罷歸田，國無分毫之費而威加四海，唯一可恃者，兵為良民精華，為貧戶羨艷而不可得，非如武裝難民罪犯，稍有一業糊口者不屑為。元世祖不以仁道聞，廢黥面苛政，恐出貴族封建心理，以王公貴族當為天然軍官，軍事榮譽美於平民財利，不解南朝竟以勞教待之。嚴又陵：「驅奴虜斗貴人」，兵多器利者百戰百敗。

### 三、
宋祖之經濟理性貫穿全局，非僅雇游民為軍。封樁庫積銀，為贖燕薊，北朝利兵十萬，擬以帛買之，皆開國帝王少見，神宗變法，以「備邊府庫不可不豐」，檀淵紹興以金帛買和，內寇好招安，鄭廣宋江皆是，「要升官殺人放火受招安」即宋諺，汪信之畫虎成犬亦由此。此數事基本思路一致，宋室竟可視為厭戰順民代理人，取順民財帛獻於內外好斗無產者，買流氓蠻夷不生事端，保吾和氣生財。如一切敲榨，初賄有效，而需索與時俱進，終至顛仆。陳寅恪曰華文化造極於宋，實則吾順民性格`私性社會亦成型於宋，及今無大變。任不寐痛心之人血饅頭思維，唯此類歷史土壤能生。王船山之孤秦陋宋，確為國史兩大要害路徑選擇。木竟成舟，逆行極難，此佛家數言「慎毋造因」之由。

### 胡佳之陰謀，伍凡之陽謀
何清漣解胡案，以陰謀純系思想，故國安法「陰謀危害」諸款皆思想罪。以此惡法之理路，陽謀如伍凡總統不與焉。故胡氏之誤正在未能及時成立「中國慈悲佛教黨」，自任阿羅漢。佛黨自不懲惡，唯惡人報應自取耳。如偷食捐贈奶粉之幹探必投胎為高產乳牛，日受催乳激素以償社會。前車已覆，救世諸公，不可不力戒陰謀，多行陽謀。

### 特蘭托無政府主義，地球自由主義
余前日疑劉荻為科幻迷，今見彼以謝克利短篇（似為04版科幻大師從書之謝氏二書，大陸無更全本）「去特蘭托之路」解無政府自由主義，可謂實證矣。憤世游客初抵塔星，見總統慷慨讓位，已信烏托邦之美，後覺此地公民樂享隨時以遠程炸彈殺總統之自由，乃蒼皇而遁。此類政治哲學與海因萊因「星船傘兵」之軍事特權政體皆難消受。實則謝集中「變形」篇可為新大陸寓言，竟為劉氏漠視。文曰：某星人本有變形之能，格於種性森嚴，貴賤不逾，唯奉組織安排。多次興師入寇地球，皆有去無還，乃遣精銳調察，諸將見地球全無防備，任意變形，改換命運，純以興趣，絕無組織幹涉，真有南面王不易之樂，乃盡棄初心，終老此鄉，不復思蜀。母星所知者：王師不返又添一支，地球野人必有秘密武器？

附：劉文唯一合於史實者，即私造通貨，司法多元確為封建西歐之特征。前者哈耶克贊美，以為可去民主之工資通脹競爭，壟斷貨幣當局惡意貶值陰行籍產。證之國史，私家銀票信用最重，宋金元明四朝官幣皆以惡意貶值終，金末幣值不及大定明昌千之一。洪武寶鈔僅存面值百之二，鈔法不行，商賈罷市，小民餓斃，載於太祖實錄。羅馬末季之貶值亦慘。西歐官幣信用較好，與多國競爭，無羅馬東土之一統有關。後者為封建威權粉碎，法出多門之自然結果，無心插柳而有司法獨立之效。前已論及矣。

### 凱撒及其幸運
一、
西貝留斯，卡帕多西亞行省議員，包稅未足，棄官逃責。羅馬古史本無逃官怪事，故無成法可用，不得已竟用輯逃奴格式充數。此系戴克裡先國家社會主義之切面，論史者皆以稅重，以國言之，此論不易。以議員個人言之，賠稅尚不至傾家負債，且稅後順民全無軍事責任，一切付佣兵可也，遠輕於共和之人財兩獻。而彼已不能堪，終至共和闌尾之掏錢官員全廢，帝國任命之領薪官員代興（開支再加一筆，稅負自然更重）。此中要害，恐不在議員賠錢，而在議員已無實權，不值作此犧牲。否則凱撒`卡提林輩傾家負債，競選無功，豈非至愚？羅馬民政官員臨戰必任統帥，兵敗十不存一，戰勝而將帥不反亦過三成。凱撒名言「開船，載凱撒及其幸運」，實言從政衛國（當時二者為一事）即舍命賭幸運。競選已敗，舍內亂外患已無出路，卡死內亂，凱則開邊大勝，得戰利品為巨富，始得再起。

二、
二人皆以民主黨俊秀起家，結局大異，舍幸運外，確無其他解釋。共和羅馬官員以舍身破財為本分多類此，絕少盤剝本國之可能，政治腐敗系政客賄買選民，與東方專制之腐敗方向相反。羅馬之好開邊與此大有關系，唯取敵戰利品大掠行省順民始能翻本發財。瓜分征服地戰利品不公易為兩黨斗爭導火線，格拉古革命即由分帕加馬財庫迦太基農地起。而同時之東方專制，以剝本國順民財帛買和於外為常道，一消一長，其效可知。元首奪權，闌尾政客失權力毒汁美味，自不樂為虛職破財補稅。否則戴朝議員之奉獻極少，足令橫死之卡提林地下翻身。羅馬末季，文人好談共和之德正，今世之德衰，即出此背景。彼未及者，即今世之國，已屬蠻人佣兵，一同東方專制，與「元老院及羅馬人民」何尤？

### 別了馬可波羅之後
一、
沃勒斯坦`弗蘭克之亞洲中心論，泰半依據明清史料，以白銀輸入為發達，適得真相之反（愛東方專制=反西方=純正左派，亦非19世紀老社會主義者能忍，此無關國史，且不論）。明之用銀實乃金元洪武三朝官家紙幣信用破產之無奈雙輸。初，宋之銅幣信用極佳，歲歲闌出，以致銅料短缺，私毀銅器銅錢出口皆為重罪，終至官府管制一切銅器作坊，而宋錢出土東非者巨萬。此貨幣輸出（非輸入）方能證實經濟中心，與後全球好美元同義。

二、
唯於此種背景，民間紙幣始能產生。此時官方通脹法仍不出漢武戴克理先劣幣大錢二術，限於金屬鑄幣技術問題，貶值自有限度。蔡京行新法，造當十大錢，已盡所能。而造紙印書二大發明結合為紙幣，官方且無需如私商顧信用，國人不免於享受歷史最早之惡性通脹。馬可波羅盛贊大汗紙幣之便，滿載東土軟實力西歸，不及見元末錢法之濫。洪武得國，一切反動，厲行小農本位主義，痛斥宋元計臣為奸邪，獨於寶鈔愛不釋手，給賞支俸皆用此，視同沈萬三聚寶盆，寶鈔市值不抵面值百二，工商失業，貧民餓斃。

三、
明祖父子皆有布爾什維克性格，好大喜功而拒付代價，於是計臣苦矣。奧爾忠尼啟則行五年計劃之妙術，以左輪指總工程師之首數一二三。明初之計臣多誣死，存者如夏元吉亦受系鐵練辦公為成祖度漠鄭和西行籌款。明此方能理解洪`宣後儒士翻身，恨鄭和入骨，必毀紀錄以絕其根。小民之實力尚不如儒生，翻身非彼敢望，唯行消極逃避術，見官紙幣而遠之。創造最先行紙幣之奇跡不及三百年，再創最先廢紙幣之更大奇跡。碎銀一切不便，唯一優點在剪切易，官方無從控制。中土本不產銀，官幣崩潰之現實需要創造西班牙白銀船入港，西歐經濟革命始於此。人類命運成於無心插柳者甚多，此亦一例。

### 「自由共道文人筆，最是文人不自由」
陳氏自居遺少三十年，「留得大清幹凈水，年年憔瘁哭靈均」，於民黨毛黨，皆叱為丑類。彼信守者唯儒道，以身為貳臣，未從王靜庵之死節為恥，柳傳無甚史學，多為貳臣錢牧齋心史，亦陳氏自道。此類節烈觀，現代人已陌生，而陶公庾信鄭所南楊鐵崖吳梅村輩易代儒生自能理解被新朝強暴之隱痛。毛黨斷其必以厚遇感黨恩，陳於柳傳已有明示：牧齋柞土食毛，乃禹域神州之土，列聖相傳之毛，非東虜建夷之土之毛，盜居主人，何恩之有？今人以其力拒毛政強封「自由戰士」，亦屬離題萬裡。彼於民毛黨官尊賢愛士合於儒道者稍有寬詞（亦帶侮辱性，如毛黨尚有能詩者，無異刺彼多文盲），而能深交者皆為士大夫家風峻節不與時俱進之「賢者拙者」，詆之最厲者皆為積極靠攏組織之「巧者不肖者」，真意可知。

### 朱利葉斯尼雷爾之新農村建設
尼雷爾哀城鄉不平，以坦桑特色社會主義（烏賈瑪）救之。提供水電醫路各項城市設備之技術必要性導向「大村庄集中建設」（溫相新農村亦歸此）。欲使保守遲緩散漫分居之鄉民呈現上峰大悅之整齊迅捷，非兵法部勒適度恐嚇不可。全農遷移之自然結局，農民福利不復決於生產能力，而定於主管官員決定之新居水土路屋行政等級，此種權力迅速轉為私利。加之新居則熟農變生手，熟地盡拋荒，坦桑糧產減半，唯公務員政治犯年增三成。幸人口不過三百萬，尼氏素為主輿論之西方左派寵兒，媒體振臂，糧援滾滾。尼氏得飽食帝國主義施舍同時痛罵帝國主義壓迫，自王巨君行王田至穆家貝打土豪分田地，國家社會主義行於農村無不伴大飢荒，國破家亡者累累，尼氏獨能免此，可謂福人。

附：尼氏人格近於王荊公，聲色不近私財不蓄，囚首垢面而談詩書，絕異毛潤之後宮三千私蓄巨萬，亦有足多者。吾國媒體盛道之「天子愛民，地方貪鄙」移彼當之無愧，於吾君臣則有慚德。鄧朝農政不傳之秘，在農家生產力捆綁其家伙食水平。大村若行，村民福利必決於領導活動能力，家族個人生產力無足輕重。南街華西名村全由領導特善爭取優惠政策優惠財政造成，似此必成人身依附政治。大村庄真能厲行，吾國半數人口必將領受城市開支水平，同時大遷移中斷家傳口傳農技傳統，除小本生意外，不能從事任何城市產業，不工不農不郎不秀之游民居不城不鄉之大新村，老扳多於員工，員工多於顧客。至低三分之一人口具備被救濟資格，社保支付能力略大於零。熟地永荒農技永廢，全球糧價兩倍攀升，吾國將如南部非洲淪為永久糧食輸入國。欲求天下不亂，其可得乎？

### 替罪羊集體歇斯底裡
一、
人為野獸，隨時有拋棄文明重責，逃入非理性解脫之傾向。現代國家需求替罪羊不亞阿伯拉罕時代，凡面對不可逃避之失敗而無自責之勇毅，冤獄即生。個案判斷，皆為貪功燥進小人希圖幸進，然彼能精確預見當需何種替罪羊，足證全民輿情已有偏執先見，可為小人所乘。若非色當之辱，德雷福斯案絕難成事。佳兵常勝族初遭大恥（滑鐵盧一國敵全歐，敗而有榮。色當見辱於常為敗將之小邦，無詞卸責），第一沖動即為絕難承認自作自受，必欲尋獲「非戰之罪」陰謀罪魁。一代文人盡力於此，雨果辱帝制頌93，小仲馬責花都淫風（彼7/8著作以綠帽丈夫殺淫婦為主題，後人偏傳茶花劇，此亦蔡中郎陳世美死不暝目之法版），泰納唱地方分權，甘必大新雅各賓主義，勒台理葉之法蘭西狂怒皆有交戰敗原因答卷之意，見仁見智皆未出直道。亨利之誣猶太內鬼則最省力捷道（捷道多即邪道，古今同理），如是人人無責，鋤內賊即可國強民殷，大便宜事！吾民安得不喜？古今小人無不多智，而終以任智焚身，此亦無可逃。

二、
觀察者明了替罪定理，不難以冤獄為歷史浮標燈光，光柱所及，即為民族最黑暗最脆弱角落。德案所指，法蘭西軍功虛榮，無論德氏清白與否，法蘭西光榮時代逝水難回。京師胡案所指，隋煬帝清高宗列聖相傳之萬國衣冠拜冕琉情意結，吾君臣自度唯大國崛起萬邦來朝之奧運白日夢尚足惑民，始能公然起用國安，似唯恐政治色彩不濃，否則如山東陳案，制作擾亂交通之類平淡罪名何難？胡案之生，意在維護最後一針嗎啡葯效，而癮發夢醒之寒風瑟瑟，尚在隧道盡頭。

### 溫相之狗毛解酒法
西諺：欲起醉人，最速之道莫過狗毛法，即「再來一瓶威士忌」，暫起之後，酒毒益深，非彼所計。吾國自孤秦陋宋以來，弊政十九源於集權過甚，本朝立國，強幹弱枝，變本加厲，90後之分稅，北廷盡取地方財脈而默許其取償於民，是以政風淫惡。愚民不悟北廷本為始作俑者，尚望「天子愛我欽差救我」，裹糧千裡入京面控，可謂自殺術之最拙者。今溫相新政，自巡視員新農村起，無不以向上集權為務，即屬不明立國本末之勢。地方如豺狗，受污名略得之民財，為北廷一聲獅吼盡取。彼之答復，不外坐視百事皆廢，或另造惡於地政之斂財術為補償。今官稅已大於日本，國民尚貧於印度，此必厥雄主之局。君相之心，尚以利歸於上怨歸於下之小智為得計，吾之亡形備矣。

### 基督最後誘惑
托斯妥耶夫斯基體現耶路撒冷精神，「卡馬拉佐夫兄弟」包羅萬象不下聖經。宗教大法官一節亦史亦詩而兼啟示錄，撮引於此：基督三拒撒但之惑，人皆知之，而未知尚有最後誘惑：許基度艱難困苦之玉成，強眾生以大愛。基度以大愛出於自由拒之，囑真信徒以信望愛待復活。復活之日，宗教大法官怒而斥之：君已授牧民之任於吾輩，安得背信亂吾教？愚民畏自由逃責任，大愛悲心唯少數慧根或能及之，盡從君道，必棄多數愚弱於泥犁。料君已知：吾輩陽借君名，陰已受撒但第四誘惑，舍此亦無安民要術。余以賜民面包故，久已犧牲不朽靈魂永生天國於撒但，較君十字架上片刻之苦，可謂奉獻更多。君何面目投石於吾輩？請君速去，敢亂吾政。吾將以敵基度之罪焚爾！

附：托氏卒，革命文人薩文科夫才名蓋世，彼之生平文筆，竟如「宗教大法官」腳注。「蒼白馬」（亦出啟示錄）開宗明義「神語盪吾心：晨星付君手」。晨星即「明瑰之星黎明之子何竟自天隕落」之星，義即啟示錄之「大刀兵」。彼之社會革命黨烈德為宗，身先萬眾，為沙皇主敵，論功受刑遠在社民（含孟布諸派）上（後之立憲會議選舉亦獨擅勝場），革命功成，佐克倫斯基逐立憲民主黨，平科爾尼洛夫，克兼軍部，彼為次長為實際靈魂。功高名滿，不意為素所賤視之沙龍革命家列寧所乘，不堪流亡，英雄技癢，欲以攻沙皇之博浪故計「革命護國」，終為克格勃誘殺，亦如基督戒彼得之「動刀兵者死於刀下」。最受開明文人蔑視之啟示錄景象，竟薩文科夫由晨星送與列寧宗教大法官力行，仍如聖經之「其言即出化為血肉」。

### 自由、立憲、責任
華人以自由=放縱，乃自造之幻境，非外人責任，西人初入即以傳教義，吾人功利唯重技術，傳道者以修自鳴鍾見知，今亦如是。新教淳風鑄造民德，托克維爾韋伯數言之，絕非獨得新聞。猶太新教皆好勤儉積累商業性格，可參見海涅。東歐猶太入境多從裁縫小工，大受人種論者排斥（梁任公亦附議，參見新大陸游記），以好讀書故，多為社會主義領袖（俄波亦如此，列寧半猶托洛斯基全猶），反猶反智主義自始至今為一體。30後猶太文人統治知識界，大暢左風，遺意今尚存。而於商界雖有發展，尚未敵基督徒。立憲之道本不信任政府，唯求守夜不生事，要事多以民間社團自為（私企即民社之一環，資本主義自由主義聯結於此）。成事不足敗事有余確為立憲精義，大有為之無限政府為彼最忌。

### 吾爾開溜侵權問題
港星以惡搞起家者甚多，真若吾國新令：仿造惡搞奧運物品皆屬第三類侵權，必無周星馳輩。伊恩弗萊明吳承恩佛教界武術界無不可指其惡搞，殆將無葬身之地。笑片富貴兵團：洪金寶率成龍梅艷芳（記憶模糊不能肯定，有興趣者請自查證）飾國府特工，打入732集中營惡搞，被囚飛虎隊員吾爾開溜不堪日本美人誘惑，洋相百出。吾氏若在國內，不難引第三類侵權條例大張噠伐。港為吾屬，自當組織流氓無產者入港痛毆諸星，緣趙薇案先例，出力者免試入國子，優先留京任官，國威軟實力大興矣。吾氏竟不自愛，棄先進法制走蠻夷，乃淪於卡欽斯基總統同一下場，坐受惡搞無如之何，此即不與時俱進之現世報也。

### 北港香爐人人插
文字亦有命苦者，偏受賣良為娼待遇，幾如李昂之「北港香爐人人插」。艷名最著者即「民主」「專制」姊妹。以公民投票方式，可確定之首位用法為：民主=寬厚待人勇於納諫，專制=強橫霸道欺壓良善，政制史之本義久已擠入邊緣。非但俗眾，以民主為專業者高寒筆會亦全用此義，諸公之是非可不論，而筆戰之潛思維皆用俗義之泛道德主義，民主好人專制壞人吾人君子尊駕小人。無怪民間以爭取民主=申張正義，強人青天如仇和者最能打破繁文嗦節，快意恩仇一申冤抑，申則申矣，行政益重司法益輕欽差益尊民間益卑立憲益難！

附：香爐名詞最巧者，莫過盜`賊二字交換本義，其間透露民族性格不少。賊人武裝掠劫，王師數敗，不得已乃以精神勝利掩物質失敗，貶彼為無足輕重之小盜，即新莽貶匈奴單於為降奴服於，北魏貶柔然為蠕蠕。盜乃和平竊財，懲之甚易，唯求罪名尚輕，必欲以訟師小智誣彼多一武裝抗法之罪，以快吾心。久之竟變賊為盜變盜為賊矣。吾民欺軟畏惡自欺欺人根性其來久已，恐難速拔。民德可憂民德可憂。

### 自我審查之徒勞
以自我審查足保安全，絕無歷史依據。立憲國言論案皆私人互爭名譽，與國無涉。極權國法隨人意輕重無准，一依獨夫感覺，頗似臆症婦人之失常。尤金娜面辱史達林而受厚贈，歌德求榮者受誣打著紅旗反紅旗豈在少數？丈夫處世，豈可效倡家緊跟眼色以順為正？立心唯求天知毀譽聽之於人可也。事人以妾婦之道，以小智自焚其身者固累累也。縱有小利，其心亦苦。人生朝露逝水不還，心為形馭，垂老必悔。

### 夏尚忠殷尚鬼周尚文
漢儒暗襲陰陽家，作三統循環五德始終之原始黑格爾式歷史哲學。夏尚忠殷尚鬼之說，即為配合循環論而閉門捏造，夏殷故無此說。周文實出夫子而未常不尚鬼「國之大事在祀與戎」。要之殷周制度文化考古皆無明顯斷裂，王靜庵列為周政之宗子繼承法實已行於晚商。辜鴻銘之「周系希臘殷如希伯萊」純為欺西人無學，未知今之新左竟逆襲其說以欺國人。（美國建國真相/美國是棵卷心菜）

附：文極則偽，以忠救之，似此永劫回歸。漢儒真意欲握天命居祭司位，以節君權。漢德既衰，累唱讓國，「陳聖劉太平」皇帝之「再受命」鬧劇，即由儒生所造輿論逼成，新莽得國，亦借此勢。此事實為漢版和平演變。不幸為巨君之王田國社主義所誤，功成之日即為毀滅之日，讓國論一撅不振，後之儒者氣奪，默許國為家有，唯內外寇以武力得之。此亦吾政史向下沉淪又一關口。
